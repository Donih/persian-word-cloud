رئیس کل بانک مرکزی گفت: با وجود اینکه دارایی‌های مؤسسه فرشتگان هنوز نقد نشده است، اما به پشتوانه همان دارایی‌ها خطوط اعتباری تعریف شده و به تدریج از رقم‌های کوچک در حال پرداخت مطالبات مردم هستیم و تا سقف ۵۰ میلیون تومان را اعلام کردیم، در گام بعدی تا سقف 100 میلیون تومان را اعلام می‌کنیم.

به گزارش فارس ولی‌الله سیف در حاشیه نشست مشترک نمایندگان مجلس و دولت برای بررسی مشکلات سپرده‌گذاران موسسه کاسپین، اظهارداشت: جلسه فشرده‌ای با نمایندگان مجلس داشتیم و با توجه به اینکه سپرده‌گذاران کاسپین و فرشتگان مراجعاتی به نمایندگان داشتند و سوءتفاهم‌هایی برای سپرده‌گذاران پیش آمده بود، در این جلسه مسائل توضیح داده شد.

وی با بیان اینکه وظیفه بانک مرکزی تلاش در جهت حفظ حقوق سپرده‌گذاران است و اکنون در مقابل خود افراد متخلفی را می‌بیند که با روش‌های مختلف جلب اعتماد کرده‌ با مشکلاتی مواجه شده‌اند، گفت: بانک مرکزی در صحنه است، گزارش‌های موثقی را به مرجع قضایی ارائه داده و این مرجع به صورت جدی پیگیر موضوع است.

سیف تصریح کرد: با وجود اینکه دارایی‌ها هنوز نقد نشده، به پشتوانه همان دارایی‌ها خطوط اعتباری تعریف شده و به تدریج از رقم‌های کوچک در حال پرداخت مطالبات مردم هستیم و تا سقف 50 میلیون تومان را اعلام کردیم.

وی گفت: یکی از نکاتی که در جلسه مطرح شد اینکه بعضی از شعب آمادگی لازم را برای سرویس‌دهی سریع ندارند، منبع مالی مورد نیاز برای تسویه حساب کل سپرده‌های زیر 50 میلیون تومان تامین شده و کسری نداریم و انتظار داریم کار با سرعت تمام شود. بنابراین بر شعبی که در آن نارسایی وجود دارد نظارت خواهد شد تا کار با سرعت انجام شود.

رئیس کل بانک مرکزی تاکید کرد: ارقام پرداختی به معنای تسویه حساب نیست، علی‌الحساب بوده و برگه سپرده ملاک حق سپرده‌گذار از تعاونی منحله است که از محل دارایی‌هایی که تا کنون شناسایی شده و در آینده شناسایی می‌شود به صورت کامل تسویه می‌شود.

سیف ادامه داد: رقم بعدی که اعلام می‌شود سقف 100 میلیون تومان خواهد بود که اعتبار آن را تامین و به موازات دارایی‌های کاسپین را ارزیابی کرده و در معرض فروش قرار می‌دهیم تا موارد منتقل و کاسپین پاسخگو باشد.

وی تصریح کرد: شنیده می‌شود بعضی از شعب توصیه کرده‌اند مبلغ علی الحساب را باید در دفترچه‌هایی که به نام کاسپین صادر می‌شود، سپرده‌گذاری کنند که به هیچ وجه چنین نیست و سپرده‌گذار مختار است که مبالغ را به صورت نقدی دریافت و یا به سپرده نزد کاسپین که جدیدا مجوز گرفته تبدیل کند.
